- tel. (32-2) 284 2531 email: ddepaepe@europarl.eu.int Ton Huyssoon - tel. (32-2) 284 2408 email: thuyssoon@europarl.eu.int Hoorzitting met Neelie Kroes (Mededingingsbeleid) In de reeks hoorzittingen van het Europees Parlement met de kandidaat-commissarissen was het dinsdagmiddag de beurt aan Neelie KROES, verantwoordelijk voor het mededingingsbeleid. Onder voorzitterschap van Pervenche BERÈS (PES, F) van de EP-commissie voor economische en monetaire zaken stelden de parlementsleden een reeks - veelal kritische - vragen aan de kandidate, die zelf eerst de gelegenheid kreeg voor een korte presentatie. Mevrouw Kroes zette uiteen dat ze in haar leven veel successen heeft gekend, maar ook vele teleurstellingen en dat ze meer van haar fouten heeft geleerd dan van die successen. Ze wees er op, vele functies in de politieke en academische wereld te hebben vervuld, maar ook lange tijd in het zakenleven actief te zijn geweest. Haar ervaring op velerlei terrein vond ze een winstpunt. Eenmaal in functie, zal het haar taak zijn de markt naar behoren te laten functioneren. "Dat is in het belang van Europa, het bedrijfsleven en van de consumenten," zei ze. De kandidaat-Commissaris vergeleek haar rol met die van een scheidsrechter. Die moet van het spel houden, maar ook de regels kunnen toepassen en het spel tot in detail kennen. Dat geldt hier ook. "Ik zal onafhankelijk en onpartijdig zijn," beloofde mevrouw Kroes, daaraan toevoegend dat het bedrijfsleven een vitale rol speelt als het om de toekomst van Europa gaat. Ze meende dat een markt met gezonde concurrentie het beste is voor de Europese consumenten én voor het bedrijfsleven. Er moet wel voor worden gewaakt dat Europa zijn concurrentiepositie kan behouden en uitbreiden. De concurrentiepolitiek in Europees verband moet garanderen dat misbruik van monopolieposities en staatssteun niet aan het slechten van handelsbelemmeringen op de Europese binnenmarkt in de weg staat. Vervolgens gaf mevrouw Kroes aan wat haar daarbij voor ogen staat in de komende vijf jaar. Ze wil dat de Commissie die anti-concurrentie praktijken aanpakt die de Europese economie het meeste schaden. De Commissie kan dat niet alleen - nationale instellingen die het mededingingsbeleid onder hun beheer hebben kunnen die problemen soms beter aanpakken. Daarnaast moeten die maatregelen worden geïnventariseerd die een schadelijke invloed hebben op de concurrentie en de consument. Als het om staatssteun gaat, dienen de regels daarentegen een beter antwoord te geven op misstanden die de cohesie van de Europese Unie in de weg staan. Er moet meer worden gedaan om nog bestaande hindernissen op te ruimen in die sectoren die onlangs zijn geliberaliseerd, zoals telecommunicatie, postdiensten, energie en vervoer, zonder overigens het belang van de universele dienstverlening uit het oog te verliezen. Voorts hield Kroes de EP-leden voor dat een zo belangrijk project als dat van de Europese integratie alleen maar kan slagen als het steun ondervindt van de bevolking. "Te vaak vinden de Europese volkeren dat de debatten over "Europa" door "deskundigen" worden gevoerd. Wij zijn allemaal consumenten van goederen en diensten. We hebben allemaal te lijden onder hogere prijzen en minder keuze als bedrijven de markt onderling verdelen of een monopoliepositie misbruiken." Tenslotte beleed de kandidaat-Commissaris haar geloof in de